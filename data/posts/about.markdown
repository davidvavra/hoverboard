# Proč WeddingCon?

Pořádáme konference (anglicky „conference“) a navštěvujeme srazy fanoušků (anglicky „convention“). Tyto akce mají často v názvu koncovku „con“. Svatbu prakticky bereme jako další konferenci, hodně organizačních věcí je podobných. Bude mít jenom do 100 účastníků, takže vlastně pohoda :) I tento web používá [šablonu na konference](https://github.com/gdg-x/hoverboard).

Náš WeddingCon bude tradičně netradiční – máme rádi tradice, ale každou plánujeme opepřit něčím, co máme rádi: technologiemi, metalovou hudbou, cestováním a dalším.

# Jak jsme se poznali?

Naše seznámení bylo hodně neobvyklé, skoro jako z indického filmu. Bára má rodinnou známou („tetičku“), která ráda dává lidi dohromady. Jednou šla v Černošicích do lékárny, kde se zapovídala s Davidovým tátou. Padla řeč na to, že má svobodného syna. Tetička povídala tak dlouho, až táta souhlasil s předáním kontaktu. Najednou Davidovi píše neznámá holka z Černošic. David jí odepsal, že ji nezná, a tím to skončilo. Bára si stěžovala tetičce, ta zašla znovu do lékárny. Táta se omlouval hned, jak ji viděl, a nakonec Davidovi zavolal. Bára i David se schůzkou souhlasili jenom „aby byl klid“. Ale na schůzce v Café Alternatif si proti všem očekáváním padli do oka.

# Jak jsme do toho praštili?

Kromě jiného nás spojuje vášeň pro cestování. Naše dovolené byly často milníky v našem vztahu, třeba v Londýně v létě 2014 (jen 5 měsíců po našem seznámení) jsme se rozhodli, že spolu začneme bydlet. Každé naše výročí pro sebe organizujeme nějaký výlet, kde ten druhý do poslední chvíle neví, kam se jede. Střídáme se v tom, kdo organizuje, tento rok to zrovna vyšlo na Davida. Bára musela nejdřív vyřešit programovací úkol, čímž získala souřadnice. Na nich vykopala krabičku s letenkou na Island hned druhý den. V Rejkjavíku jsme si [dali výborný Plokkfiskur](https://goo.gl/maps/Z9RjGYCzuos) a probírali u toho, že už je čas povýšit náš vztah na vyšší level a přemýšlet o rodině. Shodou okolností jsme měsíc poté jeli do Vietnamu, což byla jedna z dalších nezapomenutelných dovolených. David si naplánoval, že to bude ideální místo pro žádost o ruku. Bára nic netušila, „protože jsme byli domluvení“. Příležitost přišla na ostrově [Phu Quoc](https://goo.gl/maps/mEtzXG7iUPs) na pláži [Ong Lang Beach](https://goo.gl/maps/918cM1WPFG72). Šli jsme tam docela dlouho, ale odměnou byla divoká pláž bez turistů jenom pro nás. Vzali jsme si s sebou zásoby a vyrobili si koktejly z místního ovoce. David požádal Báru, ať zavře oči, Bára dostala prstýnek a řekla ANO! _(Ve skutečnosti jsem řekla „tak jo“, ale to by tady neznělo tak romanticky :D)_

Vzpomínky z našeho cestování:
